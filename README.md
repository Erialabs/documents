# Firemní kodex a kultura 
 
## Ahoj!   
Jestli ses právě začetl do tohoto kodexu, pravděpodobně jsi již jedním z nás a my tě vítáme do týmu!   

Pokud ještě ne, třeba tě právě tato slova mohou namotivovat a nasměrovat k tomu, aby ses nám ozval a stal se tak naším kolegou, či kolegyní.  

Opora, důvěra a pomocná ruka od kohokoli v týmu je samozřejmostí. To je pro nás přirozené.   

Jsme tým navzájem se respektujících lidí, kde milý a férový přístup i jednání je základem dobrého fungování celé společnosti.   

  

## Firemní kultura   
Jako každá firemní kultura, tak i ta naše nese základní předpoklady.  

Je jedno, na jaké jsi pozici, a jaké máš zkušenosti. Základem je chtít se naučit něco nového a za tím si i jít.   

Zároveň se všichni snaží, aby všem bylo v práci příjemně a byli spokojení. Soutěživost mezi námi samozřejmě je, ale vše je v rámci slušného chování a přátelského přístupu.  

Důvěra je jedním z nejdůležitějších pilířů. Pokud něco slíbíš, dodrž to. Když víš už předem, že úkol, který je na tebe dán, není ve tvých silách dotáhnout, řekni to. Nikdo ti hlavu neutrhne a vždy se najde někdo, kdo ti s tím rád pomůže.   

Vše je pouze o komunikaci. Pokud v něčem tápeš a nejsi si jistý, zeptej se.   

Nelži, nepomlouvej, neškoď. S takovým chováním bys u nás dlouho nevydržel.   

Pokud se na tebe někdo obrátí s negativní připomínkou, zvaž, zda je v právu a pouč se z ní. To jistě platí i z druhé strany. Hlavně se svou připomínku neboj vyslovit nahlas.   

  

## Workshopy a školení  
Pracujeme rádi a jakmile se naskytne příležitost, naučit se něco nového, s chutí jdeme do toho. Účastníme se různých veřejných workshopů, školení a ve volném čase se také sebevzděláváme.  

Když bys sám narazil na zajímavý webinář, nebo workshop, můžeš se ho zúčastnit. Jen to řekni včas, třeba by se přidal i nějaký kolega, kterého by téma zajímalo.   

Pokud tě zaujme jakýkoli kurz s certifikací, neboj se nám o něm říci. Podporujeme sebevzdělávání.   

Jsme otevřeni novým vědomostem, proto se účastníme i pořádáme firemní webináře, školení, workshopy.  

Napříč celou společností probíhají pravidelná školení od kolegů, kde získáš plno nových zkušeností a posuneš se dál. Témata často vychází z přání a potřeb každého z nás. Mezi vývojovými týmy pravidelně dochází k interní domluvě nad tématy, která potřebují aktuálně probrat a kde jim schází detailnější pohled na věc.   

  

## Pravidelná nepovinná setkávání   
Jednou měsíčně se koná nepovinná online strategická schůzka, na které se probírají plány na další měsíc. Toto setkání je pro všechny, které chod firmy zajímá a kdokoli tak může přijít se svým názorem i připomínkou. Přestože je na každém, zda se připojí, setkává se nás celkem dost. Vždy je to příjemně strávená chvíle.  

Pokud rád hraješ PC hry, vždy po dohodě všech se naplánuje termín, kdy máš možnost společně si zahrát a více se seznámit s ostatními i mimo ´´virtuální kancelář´´.   

Pro ne hráče je tu pak možnost ´´dýchánku´´ v podobě podvečerního povídání nad sklenkou vína či hrnečku čaje.   

Několikrát do roka se snažíme uspořádat teambuilding, abychom se společně viděli i na živo. Každé takové setkání se koná jinde, už kvůli tomu, že jsme každý z jiné části republiky. Dalším důvodem je také to, že rádi poznáváme nová místa a dobrodružství. Proto naše teambuildingy nejsou jednotvárné a pokaždé se domů vracíme s dobrou náladou. Vždy nás to stmelí a namotivuje. Zároveň se upevňují přátelské vztahy nejen mezi vývojovými tymy, ale napříč celou společností.  

Pokud se připojíš k jakékoli nepovinné schůzce, budeme moc rádi.  Jsme v těchto ohledech otevření a těší nás, že se o firmu budeš zajímat i z komplexnějšího pohledu.   

Samozřejmě počítáme s tím, že ne vždy je daný termín vhodný pro všechny a že kdykoli může nastat situace, kdy se ti nepovede z jakéhokoli důvodu připojit se. Nepídíme se po tom, proč jsi nepřišel.   

Je jen na tobě, jak se budeš chtít angažovat. Většina z nás ráda sdílí své nadšení a nové myšlenky s ostatními. I díky tomu se nám daří a dobře se nám společně pracuje.   

  

## Koho mezi sebou rádi přivítáme?   
Kohokoli, kdo se rád učí novým věcem a svou osobností obohatí naši společnost.  

Jsi slušný, zodpovědný, schopný a rád na sobě pracuješ? Tak právě pro tebe tu máme volné místo. Napiš nám a rádi si s tebou domluvíme schůzku.
